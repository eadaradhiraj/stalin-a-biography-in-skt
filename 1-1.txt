प्रथमपर्वम् - क्रान्तिकारी

1. यथाख्यातं स्टालिनः

इतिहासस्य कुख्यातेषु व्यक्तिषु जोसेफ-स्टालिनः अन्यतमः अस्ति। सः व्यापकपरिमाणेन जनानां व्यवस्थित-हननस्य आदेशं ददौ। विंशे शताब्दे द्वितीय-दशकान्ततः त्रिपञ्चाशत्तमे वर्षे देहान्तं पर्यन्तं स्वस्य प्रभुत्वस्य वैभवस्य च काले सः सोवियत-साम्यवाद-व्यवस्थायाः मूर्तरूपेण विराजमानः बभूव। सप्तदशोत्तरोनविंशति-तमे वर्षे रूसदेशे अक्टोबरीय-क्रान्तिः एकदलीयम्, एकविचारधारया पालितम्, आधिराज्यम् जनयञ्चकार यत् द्वितीय-विश्व-युद्धानन्तरं विश्वस्य तृतीयभागस्य समाजानां परिवर्तनस्य आदर्शरूपेण बभूव। यद्यपि लेनिनः सोवियतसङ्घं स्थापयञ्चकार तथापि स्टालिनः एव अस्य राज्यस्य संरचनां निर्णायकरूपेण सुदृढीचकार स्थिरीचकार च। स्टालिनं विना सोवियतसङ्घस्य विघटनम् एकनवत्युत्तरोनविंशति-शत-तमात् वर्षात् पूर्वमेव अभविष्यत्।

चतुर्विंशत्युत्तरोनविंशति-शत-तमे वर्षे लेनिन-मरणोपरान्तं दलेनेतॄणां मध्ये प्रवृत्तस्य सङ्घर्षस्य विजेता भूत्वा स्टालिनः अधिकांशजनेषु आश्चर्यं जनयञ्चकार। पूर्वरूससाम्राज्ये प्रवृत्तात् गृहयुद्धात् परं शासने स्थातुं दलेन अनिच्छया स्वीकृतान् मध्यमार्गान् दशकान्तं यावत् तत्याज स्टालिनः। स्टालिनः सोवियतसङ्घम् औद्योगीकरण-मार्गे प्रेषयामास। सामूहिकीकरणकाले कोटिशः कृषीवलाः मम्रिरे। बलात्कार्य-शिबिराणां जालं विस्तृतीचकार तथा च तृतीय-दशकान्ते महात्रासकाले प्रजापीडनं सुदृढीचकार।

एकचत्वारिंशधिकोनविंशतिशततमे वर्षे हिट्लरद्वारा आरब्धा बार्बरोसा-नाम्ना सोवियतसङ्घं विरुध्य सैन्याभियानं स्टालिनाय भयपूर्वकम् आश्चर्यकरमासीत्। किन्तु स्टालिनस्य अधिनेतृत्वे रक्तसेना प्रतियुध्य वीर्माक्टं पराबभूव। द्वितीय-विश्व-युद्धानन्तरं  सोवियतसङ्घः स्वप्रभुत्वं पूर्वीययुरोपखण्डे स्थापयञ्चकार। स्टालिनस्य ख्यातिः समीची वा असमीची वा शिखरं प्राप। त्रिपञ्चाशदधिकोनविंशति-शत-तमे वर्षे तस्य मरणे कोटिशः प्रजा शोकं प्रकटयामास यस्याः प्रजायाः तं स्टालिनं तस्य नीतीः च द्वेष्टुं प्रभूत-कारणम् आसीत्। स्टालिनस्य कारणात् सोवियतसङ्घः विश्वशक्तिः बभूव, तस्य सामजः साक्षरः सञ्जातः, उद्योगाः अपि महान्तः जाताः। स्टालिनः आतङ्कस्य अनुशासनस्य च संस्थाः ददौ याः व्याप्ति-विषये अग्रणीयः बभूवुः। स्टालिन-मरणानन्तरम् सोवियतसङ्घस्य इतिहासः अधिकतया  स्टालिनस्य दायं संरक्षयितुं वा परिवर्तयितुं वा समाप्तुं वा प्रयत्नसङ्ग्रहः बभूवः।

स्टालिनः स्वस्य जीवनस्य विषये लेखनानि न रचयामास। विंशे शताब्दे द्वितीय-दशकान्तात् पूर्वं स्टालिनस्य विषये निबन्धात् अधिकमपि लेखितुं कोऽपि न प्रयेते। ये प्रयेतिरे ते केवलं निनिन्दुः। रूसदेशस्य अग्रणीयः इतिहासकारः, निकोलाय-सुखानोवः  सप्तदशाधिकोनविंशतिशततमे वर्षे लिलेख यत् स्टालिनः मन्दः नीरसः शून्यः। अभिप्राय-शून्यः व्यक्तित्वहीनः अधिकारी इति कथयित्वा ट्रोट्स्किः, बोरिस-सूवरीनः इसाक-दोय्चरः इत्यादयः स्वसमर्थकाः च स्टालिने परिहासं चक्रुः। मेन्षेविक-दलं समाजवादि-क्रान्तिकारि-दलम् इत्यादिनोः बहिष्कृतयोः इतरयोः क्रान्तिकारि-दलयोः नेतारः अपि एवं कथयामासुः। राजनैतिक-विचारधारासु विविधतायां सत्यामपि सर्वेषाम् एतेषां लेखकानां लेनिनस्य उत्तराधिकारिणः विषये चिन्तनेषु सम्मतिरासीत्। स्टालिनस्य प्रतिभाशून्यत्वम् अपेक्षणीयमिति ते अमन्यन्त।  स्टालिनस्य दोषाः स्पष्टाः इति तेषां चिन्तनमासीत्। फ़रवरी-मासीय-क्रान्तौ राजतन्त्रस्य पतनात् पूर्वं सः राजनैतिकशरणार्थि-रूपेण न जीवनयापनं न चकार। न सः बहुभाषाप्रवीणः। न सः सुवक्ता। केवलं समीचिनः प्रशासकः। ईदृशेभ्यः कारणेभ्यः दल-नेतॄणां पदानुक्रमे तस्य केवलं द्वितीय-श्रेणीम् अर्हति इति मतमासीत्। अक्टोबरीय-क्रान्त्यनन्तरीये दशके मित्राणि अपि चिन्तयमासुः यत् स्टालिनस्य प्रतिभा केवलं प्रशासन-सेवायाम् आसीत् अतः राष्ट्रस्य मुख्यनिर्णयाः तैः मित्रैः एव नीतव्याः न तु स्टालिनेन। 

महत्त्वाकाङ्क्षया रोषेण च युक्तः सः स्वीयां ख्यातिं शोधयितुम् आरेभे। विंशत्युत्तरोनविंशतिशत-तमे वर्षे स्टालिनः प्रतिपादयमास यत् पञ्चोत्तरोनविंशति-शत-तमे वर्षे प्रवृत्ते लेनिनेन सह स्वीय-प्रथममेलने लेनिनः विनीतः इति स्टालिनाय प्रतिभाति स्म। लक्ष्यं स्पष्टमासीत्। स्टालिनः सूचयन् आसीत् यत् साम्यवादि-दलस्य संस्थापकः ईदृशः नरः आसीत् अतः स्टालिनः तं नरम् अनुसर्तुम् ऐच्छत् - एवं स्वचरित्रमेव प्रदर्शयन् आसीत्। किन्तु प्रदर्शनपूर्णता तस्य रीतिर्न। चतुर्विंशत्युत्तर-नवदश-शत-तमे वर्षे स्टालिनस्य सहायकः इवान-तोव्स्टूखः सङ्क्षिप्तं जीवनचरित्रं रचयामास किन्तु तत् सुरचितं नासीत्। तस्यां रचनायाम् अक्तूबरीय-क्रान्ति-काले वा गृहयुद्ध-काले वा तस्य पदनियुक्तीनां वर्णयामास। सदा स्टालिनः तस्य सहायकाः च प्रतिपादयामास यत् स्टालिनः कस्यचन राजनैतिकसमूहस्य भागः भवितुं तत्परः। लियोन-ट्रोट्स्किः, ग्रिगोरि-जिनोवियेवः, लेव-कामेनेवः, बुखारिन-निकोलायः च इत्यादीनां सदा-स्व-रूप-परिष्कार-रतानां नायकानां तुलना स्टालिनेन कृता।

राजनैतिकशिखरं प्रति स्वीयम् आरोहणं पुनरारभमाणेन स्टालिनेन इतोऽपि दृढानि प्रतिपादनानि स्वकृते व्यवस्थितानि। अनुमोदितानि जीवनचरितानि प्रकटीभूतानि। प्रत्येकं लिखितं चरितं पूर्वतनात् अधिकं स्टालिन-श्लाघि। अष्टत्रिंशदधिकनवदशशततमे वर्षे साम्यवादि-दल-केन्द्र-समितिस्थैः समर्थकैः अतिश्लाघी वृत्तान्तः प्रकाशितः यस्य सम्पादनं स्टालिनेन कृतम्। अध्यायेषु सः "आविश्वं तदानीन्तनः साम्यवाद-प्रतिभानवान्, दलनेतृ-रूपेण लेनिनसमः, मार्क्सवादभाणकः, विश्वराजनीतिज्ञः च" इति वर्णितः। तृतीय-दशके औद्योगिक-शैक्षिक-प्रगतिना प्रभावितैः पाश्चात्य-व्याख्यातृभिः लब्धमासीत् इदं वर्णनं। एकचत्वारिंशदधिक-नवदश-शत-तमे वर्षे यदा सोवियतसङ्घः नात्सीजर्मनीं विरुध्य सङ्घर्षे प्रविष्टः तस्मात् कालात् पश्चादपि स्टालिन-श्लाघो निरन्तरो बभूव। टैम्-पत्रिकया वर्षस्य श्रेष्ठनरः यः स्वदेशं युद्धविजयं प्रति नेतुम् एकाकी कृतनिश्चयः आसीत् इति स्टालिनः प्रशस्तः। द्वितीय-विश्व-युद्धानन्तरं शीत-युद्धाराम्भात् परं स्टालिनः नायकात् खलनायकः जातः यस्य प्रशंसकाः न्यूनीभूताः जाताः। किन्तु तस्य निन्दकेषु केचन एव अवशिष्टाः ये तदापि चिन्तयामास यत् स्टालिनः मध्यमस्तरे आसीत्। पुजितो वा जुगुप्सितो वा विंशस्य शताब्दस्य उत्कृष्टेषु नेतृषु अन्यतमः इव अभिज्ञातः स्टालिनः।

लेनिनस्य वास्तविकः उत्तराधिकारी क्रान्तिवाहनचालकः लेनिनेन निर्मिते मार्गे इति केभ्यश्चित् दृश्यमानः आसीत् सः। इतरे तु सः महान् लेनिनविश्वासघातुकः इति चिन्तयामासुः। रूसदेशीयानि हितानि संरक्ष्य पूर्वतनेभ्यः सम्राड्भ्यः किञ्चिदेव भिन्नः इति वर्णितः जातः। कथितं यत् स्टालिने तानि लक्ष्यानि साधयितुम् इच्छा यानि रोमानोव-कुलम् साधयितुं न शशाक। सा इच्छा तु प्रकटीभूता स्टालिनस्य पश्चिमदिशं प्रति विस्तारस्य विदेशनीतौ। सोवियतसङ्घे पदानि शिक्षणम् उच्चस्तरान् च प्राथम्येन रूसजातिस्थेभ्यः दत्ताः। पारम्परिक-रूस-साम्राज्यवादस्य समर्थकः इति दर्शितः स्टालिनः जातः।

राजनैतिक-बल-लोभी हन्ता इति स्टालिनस्य अन्य-विवरणमपि कृतमासीत्। स्टालिनः यदा प्रभुत्व-शिखरं प्राप तदा स्टालिने अन्तर्भूता मनोवैकृत-प्रवृत्तिः बहिर्भूय तृतीय-दशकस्य संहारस्य कारणम् बभूव इति ऊहितम्। केचन तु प्रतिपादयामासुः यत् विना ऐकदलेन शासितस्य सोवियत-सङ्घस्य पूर्वमेव स्थापितान् सिद्धान्तान् आचारान् च एवं न अभविष्यत्। किन्तु ते एव पुनः प्रतिपादयामासुः यत् यः राजनैतिक-भटान् दलं च वशीचकार तम् उन्मत्तम् एकाधिपतिं विना विंशस्य शताब्दस्य सप्तत्रिंशे अष्टत्रिंशे च वर्षयोः अस्तव्यस्तता न अभविष्यत्। स्टालिनः केवलं निजग्राह निजघान च इति न। बलीभ्यः मानसिकम् शारीरिकम् उत्पीडनं दत्त्वा अतिलज्जापूर्णरीत्या अवसादयामास। स्टालिनः अस्मात् क्रियाकलापात् अत्यन्तं सन्तृप्तिं प्राप। यद्यपि लुब्याङ्का-कारागृहे स्वयमेव भटैः निगृहीतान् ताडयामास तथापि अत्यन्तं क्रूराचरणं प्रोत्साहयामास। समीपतमान् सहायाकान् अपि भीतीकृत्य रमते स्म स्टालिनः। उन्मत्ततायाः परिभाषा विवादास्पदा किन्तु स्टालिनस्य व्यक्तित्वं विकृतीभूतं येन महात्रासं प्रति प्रस्थानस्य कृते प्रबलस्य ईन्धनस्य प्रबन्धः जातः।

अथवा स्टालिनः एकदलीयस्य राष्ट्रस्य प्रशासनिकानां कार्यकर्तॄणां हितान् संरक्षयन् केवलं मध्यमस्तरीयः प्रशासकः आसीत् किम्? अस्य वर्णनस्य अनुसारेण भटदले राजनैतिकदले आर्थिकप्राधिकारे च  अधिकारिणः स्वशक्तिं स्वीय-विशेषाधिकारान् च वर्धयितुं ववाञ्छुः। अतः स्टालिनः तेषाम् इच्छाः अवगम्य ताः इच्छाः पूरयितुं केन्द्र-समिति-सचिवालये स्वपदम् उपयुयोज। सोवियत-सङ्घस्य सर्वोच्च-प्रशासन-सेवक-रूपेण ईदृशस्य परिणामस्य लाभं निश्चयेन प्राप्नुवन् आसीत्। प्राशसनिकसेवासदस्याः इमां राजनैतिकशक्तिम् लेभिरे इत्यस्य कारणमासीत् सोवियत-राष्ट्रे समाजे च गाढाततयः। सप्तदशोत्तर-नवदशशत-तमे वर्षे अक्तोबरीय-क्रान्तिः श्रमिकवर्गस्य कृषकाणां दरिद्रवर्गस्य च कृते सञ्जाता। किन्तु ते वर्गाः प्रभुत्वं न लेभिरे। आगताभिः आतताभिः परिस्थितयः कृताः याः प्रशासन-सेवायै अवसरान् ददुः। निःशङ्काः अनुनीताः च दल-राष्ट्रयोः प्राधिकारिणः धीरम् समाजात् भिन्ने वर्गे स्वं सम्मिलितवन्तः आसन्। स्टालिनस्य गम्भीर-व्यक्तित्वस्य नेतृत्वे आसन् ते।

त्रिपञ्चाशदुत्तरनवदशशत-तमे वर्षे स्टालिनः ममार। अननतरं वर्षाभ्यन्तरे पुनः अन्यत् जीवनचरितम् प्रकाशितम्। त्रीणि दशकानि यावत् लेखनसङ्ग्रहः सर्वेभ्यः सामान्य एवासीत्। सङ्ग्रहे नूतनानि वा पुरातनानि वा स्वलिखितानि जीवनचरितानि स्टालिनोत्तराधिकारिणः निकीत-ख्रुश्चेवस्यादेशात् ग्रंथरक्षागारे अन्विष्टैः लेखैः सह आसन्। पञ्चम-दशक-मध्य-काले  निकीत-ख्रुश्चेवः साम्यवाद-प्रपञ्चे स्टालिनस्य प्रतिष्ठां न्यूनीचकार। पञ्चाशीत्युत्तर-नवदश-शत-तमे वर्षे मिखैल-गोर्बचेवः दलस्य प्रधान-सचिवः बभूव। गोर्बाचेवः स्टालिनं विरुध्य अभियानं पुनरारेभे तथा च स्टालिन-रचनाः लेख्यप्रमाण-प्लवं च विमोचिताः जाताः। किन्तु एकनवत्यधिकोनविंशति-तमे वर्षे बोरिस-येल्त्सिनस्य पदारोहणेन हि अधिकांशाः विशेषज्ञाः ग्रंथरक्षागारे प्रवेशं लेभिरे। शोधं कर्तुं रोचक-कालः आसीत्। अचिन्तनीयं तथ्ये परिवर्तितं बभूव - मोस्क्वा-नगरे पुष्किन्-वीथ्याम् केन्द्र-दल-ग्रन्थागारः स्वतन्त्र-शोधस्य कृते उद्घाटितः जातः तथा च बहवः सङ्ग्रहाः विवृतीकृताः। अस्याः प्रक्रियायाः अप्रयातः दीर्घः मार्गः, यदाकदापि प्रत्यावर्तनमपि सञ्जातम्। किन्तु पूर्वतन-कालेन सह तुलना हितकारिणी एव। स्टालिनस्य राजनैतिकं वा सैद्धान्तिकं वा सांस्कृतिकं वा निजीयं वा जीवनं पूर्वम् अशक्यया सूक्ष्मतया परीक्षयितुं शक्यते।

रूसदेशस्थाः लेखकाः अवसरस्य लाभं स्वीकृतवन्तः सन्ति। तेषु लेखकेषु अग्रणीयः सोवियतसाम्यवादी भिन्नमतावलम्बी षष्ठ-दशक-मध्ये स्टालिनं निन्दितुं पुस्तकं लिखितवान् रोय-मेड्विडेवः आसीत्। सोवियत-सङ्घे पुस्तकस्य प्रकाशनं निराकृतम् किन्तु अवैध-रूपेण प्रसारो बभूव। पुस्तकस्य मूलभूतविश्लेषणं नूतनं नासीत् - मेड्विडेवस्य तर्कः आसीत् यत् स्टालिनः विकृत-स्वभाव-युक्तः स्वार्थवादी अधिकारी आसीत् यः लेनिनस्य क्रान्तिकारि-सिद्धान्तान् निरोधयामास। गोर्बाचेवस्य शासनकाले स्टालिनं विश्लेषयितुम् इतोऽपि प्रयत्नाः कृताः। दिमित्रि-वोल्कोगोनोवः प्रतिपादयामास यत् मारात्मके एकाधिपतौ सत्यपि औद्योगिकीकरणार्थं वा कुशल-सैन्य-नेतृत्वार्थं वा स्टालिनः कीर्तिम् अर्हति। रूसदेशस्थाः पश्चिमाः जीवनचरित्रकाराः ईदृशं वाक्छलं विरोधायामासुः तथा च एड्वार्ड-राड्ज़िन्स्किः स्टलिनस्य मनोवैकृताः विशेषताः लक्ष्यीकृत्य विश्रुत-वृत्तान्तं रचयामास। कानिचन तथ्यानि विहाय वोल्कोगोनोव-राड्ज़िन्स्की स्वविश्लेषणेषु  पाश्चात्य-प्रपञ्चे किमपि अदृष्टपूर्वं नूतनं न प्रास्तुनुताम्।

विंशस्य शताब्दस्य द्वितीय-पञ्चमयोः दशकयोः मध्ये काले कल्पितं वैयवहारिकज्ञाने पुनर्विचारणम् अधिकतया स्थगितवन्तः पाश्चात्य-चरित्रकाराः। वृत्तान्तेषु विभेदाः व्यक्तित्वस्य प्रवृत्त्याः नीतीनां च विशेषेषु आलोकनेषु केन्द्रीकृताः। विवादाः बहु उत्तेजिताः आसन्। महात्रासं प्रति प्लवनानां स्टालिनः एव कारणः किम् इति विवादः उत्थापितः जातः। अमेरिकीयः विशेषज्ञः जोन्-आर्च्-गेटिः स्वतर्कं प्रस्तुतवान् यत् राष्ट्रस्य आतङ्क-जनिकाः चर्याः स्टालिनकारणात् न अपितु दल-केन्द्र-राजनैतिक-विभागस्थानाम् औद्योगिकरणं विस्तर्तुम् इच्छायाः वा दल-सर्वकारयोः निम्नस्तरीयाणाम् अधिकारि-गणस्य निष्क्रिय-प्रतिरोधं प्रति अमर्शस्य वा कारणात् एव। क्रेम्लिनस्थेषु राजनीतिज्ञेषु स्टालिनः केवलं  शक्तिभञ्जकः इति प्रतिपादनम् कृतम्। स्टालिनेन केवलं सर्वोच्चराजकीयवर्गस्य अभिप्रायान् अनुसारेण नरसंहारः निर्वाहितः इति प्रतिपादितम्। असाधारणं प्रतिपादनम् आसीत्। कारागार-हताहताः दशलक्षशः नासन् इति कथयन्तः लेखेकाः अपि नरसंहारस्य उत्तरदायित्वम् स्टालिनस्योपरि स्थापितवन्तः।

महात्रासस्य प्रारम्भः स्टालिनेनैव कृतः इति अद्यतन-काले प्रायः सर्वे लेखकाः स्वीकृतवन्तः। किन्तु विरोधकाः अपि समर्थिताः सन्ति। तेषु द्वितीय-विश्व-युद्धे सोवियत-विजयं कीर्तयन्तः सोवियतसङ्घस्य पतनं शोचयन्तः रष्या-राष्ट्रवादिनः अपि विद्यन्ते। सोवियत-समाजं विरुध्य कृते उत्पीडने अभिज्ञाते सत्यपि बहवः जोर्जियीयाः प्रसिद्ध-समदेशीयं विरुध्य निन्दां तिरस्कुर्वन्ति। किन्तु अस्मासु इतरे वादविवादग्रस्ताः सन्ति। बहवः मार्गाः सन्ति प्रकाशयितुम् स्टालिनस्य जीवनस्य तिमिरे स्थितान् प्रसङ्गान्। एकः मार्गः अस्ति बाल्यं, कौटुम्बिकजीवनं, भार्याः, अपत्यानि, इतरान् बन्धून् च निकटतया परिशीलनम्। किञ्चित्कालपूर्वं कष्टतरम् आसीत्। स्टालिनः निजजीवनस्य उल्लेखान् प्रकाशितकृतीभ्यः निष्कासनं कारयामास। तं स्टालिनं ज्ञातवतां बहूनां निग्रहणं वा हननं वा स्टालिनः कारयामास। स्वलिखितं जीवनचरितं परीशीलनार्थं स्टालिनाय ददौ इत्यतः अलिलुयेवा-आना-नाम्ना स्यालिकायाः अपि लुब्याङ्का-कारागृहे प्रेषणं कारयामास। यथाकामं तस्य जीवनकाले स्टालिनस्य व्यक्तित्वं रहस्यावृतम् आसीत्। स्टालिनस्य विषये स्रोतेषु बहवः ये सन्ति राजनैतिक-वैरता-परिपूर्णाः विशेषतः ट्रोट्स्कि-ख्रुष्चेवयोः वृतान्ताः।

विंशतौ शताब्दे अष्टम-दशकात् समीपसमीक्षणं शक्यम् जातम्। स्टालिनस्य निजजीवनं परिच्छन्दः च समीक्षितौ सायमन-सेबाग-मोण्टेफ़ियोरिणा मिक्लोस-कुनेन च। Stalin’s private life and entourage have been investigated by Simon Sebag Montefiore and Miklós Kun.